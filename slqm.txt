《声律启蒙》全文分上下卷，共30个韵，8000多字，现撷取上卷中最朗朗上口的15小段分享给大家，以供学习。

一 【东】
云对雨，雪对风，晚照对晴空。
来鸿对去燕，宿鸟对鸣虫。
三尺剑，六钧弓，岭北对江东。
人间清暑殿，天上广寒宫。
两岸晓烟杨柳绿，一园春雨杏花红。
两鬓风霜，途次早行之客；
一蓑烟雨，溪边晚钓之翁。

二 【冬】
春对夏，秋对冬，暮鼓对晨钟。
观山对玩水，绿竹对苍松。
冯妇虎，叶公龙，舞蝶对鸣蛩。
衔泥双紫燕，课蜜几黄蜂。
春日园中莺恰恰，秋天寒外雁雍雍。
秦岭云横，迢递八千远路；
巫山雨洗，嵯峨十二危峰。

三 【江】
楼对阁，户对窗，巨海对长江。
蓉裳对蕙帐，玉斝对银釭。
青布幔，碧油幢，宝剑对金缸。
忠心安社稷，利口覆家邦。
世祖中兴延马武，桀王失道杀龙逄。
秋雨潇潇，漫烂黄花都满径；
春风袅袅，扶疏绿竹正盈窗。

四 【支】
茶对酒，赋对诗，燕子对莺儿。
栽花对种竹，落絮对游丝。
四目颉，一足夔，鸲鹆对鹭鸶。
半池红菡萏，一架白荼蘼。
几阵秋风能应候，一犁春雨甚知时。
智伯恩深，国士吞变形之炭；
羊公德大，邑人竖堕泪之碑。

五 【微】
来对往，密对稀，燕舞对莺飞。
风清对月朗，露重对烟微。
霜菊瘦，雨梅肥，客路对渔矶。
晚霞舒锦绣，朝露缀珠玑。
夏暑客思欹石枕，秋寒妇念寄边衣。
春水才深，青草岸边渔父去；
夕阳半落，绿莎原上牧童归。

六 【鱼】
无对有，实对虚，作赋对观书。
绿窗对朱户，宝马对香车。
伯乐马，浩然驴，弋雁对求鱼。
分金齐鲍叔，奉璧蔺相如。
掷地金声孙绰赋，回文锦字窦滔书。
未遇殷宗，胥靡困傅岩之筑；
既逢周后，太公舍渭水之渔。

七 【虞】
金对玉，宝对珠，玉兔对金乌。
孤舟对短棹，一雁对双凫。
横醉眼，捻吟须，李白对杨朱。
秋霜多过雁，夜月有啼乌。
日暖园林花易赏，雪寒村舍酒难沽。
人处岭南，善探巨象口中齿；
客居江右，偶夺骊龙颔下珠。

八 【齐】
熊对虎，象对犀，霹雳对虹霓。
杜鹃对孔雀，桂岭对梅溪。
萧史凤，宋宗鸡，远近对高低。
水寒鱼不跃，林茂鸟频栖。
杨柳和烟彭泽县，桃花流水武陵溪。
公子追欢，闲骤玉骢游绮陌；
佳人倦绣，闷欹珊枕掩香闺。

九 【佳】
城对市，巷对街，破屋对空阶。
桃枝对桂叶，砌蚓对墙蜗。
梅可望，橘堪怀，季路对高柴。
花藏沽酒市，竹映读书斋。
马首不容孤竹扣，车轮终就洛阳埋。
朝宰锦衣，贵束乌犀之带；
宫人宝髻，宜簪白燕之钗。

十 【灰】
沙对水，火对灰，雨雪对风雷。
书淫对传癖，水浒对岩隈。
歌旧曲，酿新醅，舞馆对歌台。
春棠经雨放，秋菊傲霜开。
作酒固难忘曲蘖，调羹必要用盐梅。
月满庾楼，据胡床而可玩；
花开唐苑，轰羯鼓以奚催。

十一 【真】
哀对乐，富对贫，好友对嘉宾。
弹琴对结绶，白日对青春。
金翡翠，玉麒麟，虎爪对龙麟。
柳塘生细浪，花径起香尘。
闲爱登山穿谢屐，醉思漉酒脱陶巾。
雪冷霜严，倚槛松筠同傲岁；
日迟风暖，满园花柳各争春。

十二 【文】
尧对舜，夏对殷，蔡惠对刘蕡。
山明对水秀，五典对三坟。
唐李杜，晋机云，事父对忠君。
雨晴鸠唤妇，霜冷雁呼群。
酒量洪深周仆射，诗才俊逸鲍参军。
鸟翼长随，凤兮洵众禽长；
狐威不假，虎也真百兽尊。

十三 【元】
歌对舞，德对恩，犬马对鸡豚。
龙池对凤沼，雨骤对云屯。
刘向阁，李膺门，唳鹤对啼猿。
柳摇春白昼，梅弄月黄昏，
岁冷松筠皆有节，春喧桃李本无言。
噪晚齐蝉，岁岁秋来泣恨；
啼宵蜀鸟，年年春去伤魂。

十四 【寒】
多对少，易对难，虎踞对龙蟠。
龙舟对凤辇，白鹤对青鸾。
风淅淅，露漙漙，绣毂对雕鞍。
鱼游荷叶沼，鹭立蓼花滩。
有酒阮貂奚用解，无鱼冯铗必须弹。
丁固梦松，柯叶忽然生腹上；
文郎画竹，枝梢倏尔长毫端。

十五 【删】
姚对宋，柳对颜，赏善对惩奸。
愁中对梦里，巧慧对痴顽。
孔北海，谢东山，使越对征蛮，
淫声闻濮上，离曲听阳关。
骁将袍披仁贵白，小儿衣着老莱斑。
茅舍无人，难却尘埃生榻上；
竹亭有客，尚留风月在窗间。